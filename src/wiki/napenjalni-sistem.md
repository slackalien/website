# Napenjalni sistem

_Napenjalni sistem_ je skupek komponent, s katerim [napenjamo](napenjanje) [trak](trak). Vsem je skupno, da z njimi ustvarimo [mehansko prednost](mehanska-prednost). Poznamo več osnovnih sistemov:

## Buckinghamski sistem

Je največkrat uporabljen pri napenjanju visokic. Zanj potrebujemo le malo komponent: za osnoven sistem z mehansko prednostjo 3:1 sta potrebna le [primež](primez) in [maček](macek), kot del napenjalnega sistema pa deluje tudi [banana](banana), ki po koncu napenjanja ostane na svojem mestu. Pri večini visokic že samo s takim sistemom dosežemo dovoljšnjo [napetost](napetost) za hojo. Višje sile je moč doseči tako, da trak povleče več ljudi; če to ne zadostuje, pa dodajamo [množilnike](mnozilnik).

![Buckinghamski sistem](images/buckingham.jpg)

## Primitivni sistem

Je enostaven sistem, največkrat uporabljen pri napenjanju krajših trakov v parku (njegova uporaba je smiselna do dolžine približno 30 m). Zanj potrebujemo več [vponk](vponka) in linelocker. Ustvarimo ga tako, da trak za linelockerjem peljemo v več ovojih skozi vponki na linelockerju in [sidrišču](sidrisce), pri čemer vsak nov ovoj postavimo pod prejšnjega. S takšnim ovijanjem dosežemo pomnožitev sile, hkrati pa ustvarimo zadostno trenje, da trak, ko ga enkrat napnemo, ne more popustiti sam od sebe. Tudi tu je za večjo mehansko prednost moč dodati množilnike, ki jih izdelamo z dodatnimi vponkami.

![Primitivni sistem 5:1 z množilnikom 3:1](images/primitiv.jpg)

## Škripčevje

Je bolj kompleksen sistem, sestavljen iz več [škripcev](skripec), vrvi in zavore. Uporablja se za napenjanje dolgih linij oziroma linij, ki potrebujejo višje [napetosti](napetost).

![Škripec](images/skripec.jpg)
