# Abrazija

_Abrazija_ je obraba, do katere pride zaradi drgnjenja. Možnost za abrazijo obstaja povsod, kjer imamo trenje med dvema medsebojno gibajočima se predmetoma. Prizadene predvsem elemente, izdelane iz mehkejših materialov, na primer [trakove](trak), [zanke](neskoncna-zanka) in vrvi, niso pa pred njo povsem varni tudi kovinski elementi. Do abrazije lahko pride hipno, če sta predmeta izpostavljena veliki sili in sunkovitemu premiku, lahko pa napreduje tudi počasi, z manj intenzivnim, a ponavljajočim se drgnjenjem. Abrazija lahko povzroči popolno odpoved opreme, zato jo je treba na vsak način preprečiti, kar dosežemo s [podlaganjem](podloga) in [odmikanjem](a-okvir).

Pri [visokicah](visokica) so nevarnosti abrazije izpostavljene predvsem komponente v [sidriščih](sidrisce); najpogosteje gre za drgnjenje [tovornih zank](tovorna-zanka) ali vrvi ob skale. Abrazivni poškodbi sta lahko izpostavljena tudi trakova visokice, če se ob obremenitvi prevesita preko ostrega skalnega roba.

Do posebnega primera abrazije pride pri medsebojnem drgnjenju vrvi ali trakov, na primer če daljši kos vrvi vlečemo preko druge vrvi. Zaradi trenja stična točka doseže temperature, ki so dovolj visoke, da stalijo vlakna v vrvi in tako povzročijo poškodbo. Na to vrsto abrazije so zlasti občutljivi izdelki iz [UHMWPE](https://en.wikipedia.org/wiki/UHMWPE) (Dyneema), saj ima ta material zelo nizko tališče. V dvomu se situacijam, kjer bi prišlo do medsebojnega drgnjenja tekstilnih izdelkov, raje odpovemo. Statično obremenjena stična mesta, na primer povezava dveh [šivanih zank](sivana-zanka) z [vrvnim škopcem](vrvni-skopec), niso problematična, saj je medsebojno gibanje na takem stiku zanemarljivo.
