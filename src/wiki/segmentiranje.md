# Segmentiranje

_Segmentiranje_ je tehnika, pri kateri [visokico](visokica) sestavimo iz več zaporednih kosov [trakov](trak) (segmentov). Na vsakem od spojev sta trakova, tako [glavni](glavni-trak) kot [pomožni](pomozni-trak), med seboj navzkrižno povezana preko veznih členov, speljanih skozi [šivane zanke](sivana-zanka). Tehnika se uporablja za [postavljanje](postavljanje) visokic, daljših od 100 m, kjer bi bila uporaba enega samega zveznega traku nepraktična in tudi potencialno nevarna.

## Praktični vidik

Segmentiranje ima znatne praktične prednosti pri postavljanju dolgih visokic:

* Prenašanje opreme na lokacijo je lažje: posamezne kose trakov lahko razporedimo med več nosačev in trakove sestavimo šele na licu mesta.
* Za vsako visokico prinesemo le toliko traku, kolikor ga zares potrebujemo.
* Kombiniramo lahko obstoječe trakove različnih lastnikov – ni treba nabavljati namenskih dolgih trakov za velike projekte.
* Če pride do poškodbe kakega od segmentov, to ne preprečuje nadaljnje uporabe vseh ostalih.

## Varnostni vidik

Čeprav so že omenjene praktične prednosti več kot dovoljšen razlog za segmentiranje, ima tehnika tudi zelo pomembno varnostno prednost. Poglejmo, kaj se zgodi v primeru morebitne odpovedi glavnega traku na nesegmentirani visokici. Ker je [pomožni trak](pomozni-trak) daljši od [glavnega](glavni-trak), pri odpovedi slednjega visokovalec najprej nekaj časa pada, preden ga pomožni trak prestreže. Daljši kot je padec, večja je sila, ki so ji naposled izpostavljeni tako visokovalec kot [sidrišča](sidrisce). Pri kratkih visokicah je razlika dolžin glavnega in pomožnega traku majhna, padec ni globok in sile ostanejo znotraj varnih meja. Podoba pa je precej drugačna pri dolgih trakovih: tam je omenjena razlika dolžin trakov večja in padci na pomožni trak lahko dosežejo precejšnje globine. Posledično so tudi sile na visokovalca in sidrišča velike in lahko privedejo do telesnih poškodb ali celo odpovedi opreme.

Segmentiranje to težavo rešuje: če pride do odpovedi glavnega traku, popusti le tisti segment, kjer se je odpoved zgodila. Cel trak se zato efektivno podaljša le za razliko dolžin glavnega in pomožnega traku v enem segmentu, in še to podaljšanje se v veliki meri kompenzira s skrčitvijo glavnega traku v neprizadetih segmentih. Padec na pomožni trak je zato znatno krajši in blažji.

## Sestavljanje segmentov

Vsak segment sestavljata en glavni in en pomožni trak. Pomožni trak mora biti ustrezno daljši od glavnega: ko je segment enkrat povezan v visokico, prilagajanje dolžine pomožnega traku ni več mogoče, zato morajo biti prave dolžine pazljivo pripravljene vnaprej. Ker so trakovi običajno standardnih dolžin (najpogosteje 50 m ali 100 m), sta na začetku oba trakova v paru enake dolžine in je treba pomožni trak nekako podaljšati. To lahko storimo na več načinov, a najbolje se obnesejo podaljški iz traku, ki jih na pomožni trak namestimo tako, da šivani zanki traku in podaljška povežemo s [kavbojskim vozlom](kavbojski-vozel). Dolžina podaljška je odvisna od [raztezka](raztezek) glavnega traku in predvidene končne [napetosti](napetost) visokice.

Tako pripravljene pare trakov povežemo med seboj z navzkrižnimi spoji, ki zmorejo silo s kateregakoli traku na eni strani spoja prenesti na katerikoli trak na drugi strani. Obremenitev tako lahko poteka v smeri glavni–glavni (običajen režim delovanja), glavni–pomožni (v primeru odpovedi glavnega traku v enem segmentu) ali celo v smeri pomožni–pomožni (v sicer zelo malo verjetnem, a teoretično mogočem primeru odpovedi glavnih trakov v obeh segmentih). Navzkrižni spoji so izdelani z [vrvnimi škopci](vrvni-skopec).[^1] Obstaja več tipov vezave, od katerih bomo tu omenili le eno. Pri tej vezavi šivano zanko pomožnega traku vstavimo v šivano zanko glavnega traku, nato pa obe tako pripravljeni strani povežemo z dvema vrvnima škopcema (s tem zagotovimo [redundantnost](redundanca) povezave). Izdelane spoje navadno na koncu povijemo z lepilnim trakom, ki komponente spoja drži na mestu, hkrati pa zmanjša možnost zatikanja kovinskih obročev [visa](vis) pri prehodu preko spoja.

[^1]: Včasih se uporablja tudi kombinacija vrvnega škopca in [ovalnega člena](ovalni-clen), vendar slednji zaradi svoje mase lahko predstavlja nevarnost. V primeru odpovedi segmenta ga namreč lahko hipen sunek traku ob prerazporeditvi sile zažene v visokovalca in ga poškoduje. Uporaba ovalnih členov zato ni najbolj priporočljiva.
