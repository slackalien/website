# Podložka

_Podložka_ je krajši košček [traku](trak), običajno dolžine okoli 10 cm, ki služi za ojačitev oziroma boljše ohranjanje nosilnosti [šivane zanke](sivana-zanka) pri uporabi le-te z [vrvnim škopcem](vrvni-skopec). Vsak dovolj dolg in debel košček traku lahko uporabimo za podložko tako, da ga prepognemo in vstavimo v konec šivane zanke. Na trgu so na voljo tudi namenske podložke, izdelane iz traku, prepognjenega in zašitega v obliko kaplje.

[Vrvni škopci](vrvni-skopec) imajo v primerjavi s kovinskimi [škopci](skopec) to slabo lastnost, da pri obremenitvi stisnejo in s tem deformirajo trak v šivani zanki. Zaradi neenakomerne obremenitve traku v šivani zanki ta izgubi nekaj svoje nosilnosti. Podložka zanko utrdi, s tem zmanjša deformacijo ter nosilnost povrne na skoraj polno vrednost.
