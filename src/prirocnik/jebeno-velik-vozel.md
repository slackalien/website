---
title: "Jebeno velik vozel"
description: "Jebeno velik vozel je način izdelave skupne točke na sidrišču, pri katerem vse pramene vrvi, speljane skozi sidriščne točke, zavežemo v ogromen vozel."
---

# Jebeno velik vozel

_Jebeno velik vozel_ (kratica BFK, angl. _big fucking knot_) je način izdelave [skupne točke](skupna-tocka) na [sidrišču](sidrisce), pri katerem vse pramene vrvi, speljane skozi sidriščne točke, zavežemo v ogromen vozel. Prednost tega pristopa je, da ob morebitni odpovedi ene od sidriščnih točk ostale niso izpostavljene sunkoviti obremenitvi in s tem nevarnosti [verižne odpovedi](verizna-odpoved). Slaba stran pa je, da ne omogoča samodejnega porazdeljevanja obremenitve med sidriščne točke.

Z izdelavo jebeno velikega vozla pričnemo tako, da statično vrv najprej prevlečemo skozi vse sidriščne točke ter zvežemo njena konca (alternativno lahko konca pustimo viseti pri strani in ju zvežemo v vozel skupaj z ostalimi prameni). Nato povlečemo vsako povezavo med sosednjima sidriščnima točka, da nastane zanka, in nastale zanke združimo v skupni točki. Pridružimo še zanko, ki povezuje prvo sidriščno točko z zadnjo. Šop zank med tresenjem dobro povlečemo, da vrv enakomerno porazdelimo med pramene, nato pa vse skupaj zavežemo v jebeno velik vozel. Pred vozlanjem je bistveno, da šop zank poravnamo v smer predvidene obremenitve, saj bodo v nasprotnem primeru prameni vrvi, in s tem sidriščne točke, obremenjeni neenakomerno. Skozi vse zanke v vrhu snopa nazadnje vpnemo [škopec](skopec) ali drug ustrezen kovinski vezni člen. S tem je skupna točka pripravljena na uporabo.
