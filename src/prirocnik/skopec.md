# Škopec

_Škopec_ je kovinski vezni člen, najpogosteje podkvaste oblike. Ustje škopca je premoščeno z odstranljivim vijakom, ki povezuje kovinski lok v sklenjeno celoto. Ko je škopec zaprt, je povsem rigiden in lahko prenese visoke obremenitve v praktično vseh smereh, vključno s [trosmernimi](trosmerna-obremenitev) ali večsmernimi obremenitvami. Ta lastnost je glavna prednost škopca pred [vponko](vponka), ki je zasnovana samo za dvosmerno obremenitev. Po škopcu posežemo v primerih, ko je treba združiti povezave (vrvi, zanke) z več smeri.

V visokovanju se škopce uporablja kot [skupno točko](skupna-tocka) na [sidriščih](sidrisce), kjer so na lok škopca pripete [tovorne zanke](tovorna-zanka) in/ali vrvi s sidrišča (skala, drevo), na vijak škopca pa krajišče [visokice](visokica). Vijak škopca lahko obenem služi tudi kot ena od osi [popuščalke](popuscalka). Najpogostejši so škopci z debelino loka 12 milimetrov, in sicer zato, ker je izpostavljeni del vijaka ravno prav širok, da vanj sede [trak](trak) ali [šivana zanka](sivana-zanka). Škopci drugih velikosti so v visokovanju manj pogosti, še redkeje pa srečamo škopce v obliki črke U ter zasukane škopce. Pri slednjih je ustje zasukano za 90 stopinj glede na lok škopca, kar je včasih koristno za povezovanje zank, ki so nameščene v pravokotnih smereh.

Vezni člen s podobno uporabo, a povsem drugačno izvedbo, je [vrvni škopec](vrvni-skopec).
