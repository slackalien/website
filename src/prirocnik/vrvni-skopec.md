---
title: "Vrvni škopec"
featured: "images/softshackle.jpg"
description: "Vrvni škopec je vezni člen, ki ima podobne lastnosti kot škopec, vendar je za razliko od slednjega izdelan iz vrvi in zato gibek."
---

# Vrvni škopec

_Vrvni škopec_ je vezni člen, ki ima podobne lastnosti kot [škopec](skopec), vendar je za razliko od slednjega izdelan iz vrvi in zato gibek. Za vrvne škopce se uporablja ohlapno pletena vrv iz [UHMWPE](https://en.wikipedia.org/wiki/UHMWPE) (bolj poznana pod blagovnim imenom Dyneema). Na eni strani škopca je vrv vdeta sama skozi sebe, s čimer oblikuje kratko zanko, na drugi strani pa sta konca vrvi spletena v debel vozel. Škopec zapremo tako, da vozel vstavimo skozi zanko, ki se že ob najmanjši obremenitvi zadrgne in prepreči, da bi vozel zdrsel nazaj skoznjo.

![Vrvni škopec](images/softshackle.jpg)

Glavna prednost vrvnega škopca pred kovinskim je, da je mnogo lažji in ga je zato lažje prenašati. Poleg tega predstavlja manjšo nevarnost v primeru, da ob odpovedi kakega drugega veznega člena z veliko hitrostjo odleti v človeka. Glavni pomanjkljivosti sta neodpornost na abrazijo (preko vrvnega škopca _nikoli_ ne smemo vleči vrvi ali trakov) ter načelna možnost, da se neobremenjen vrvni škopec sam odpre, če je izpostavljen tresljajem. V praksi so vrvni škopci vedno podvrženi vsaj majhni obremenitvi, zato do odprtja ne pride; za vsak slučaj pa v primeru dvoma njihovo zanko vseeno ovijemo še z lepilnim trakom.

Ob prvem srečanju z vrvnim škopcem večina ljudi sumničavo privzdigne obrv, saj podoba prepletene vrvi na prvi pogled ne vliva enakega zaupanja kot podoba bolj poznanih kovinskih veznih členov. A ob upoštevanju specifičnih zahtev vrvnega škopca (zaščita pred abrazijo ter uporaba v situacijah, kjer je vedno podvržen vsaj majhni obremenitvi) je strah odveč. Material, iz katerega so vrvni škopci izdelani, je namreč skoraj nepredstavljivo močan: vrvni škopec iz 5-milimetrske vrvi ima [najmanjšo porušno silo](najmanjsa-porusna-sila) okoli 40 kN, kar je primerljivo s kovinskim škopcem debeline 10 mm. Vrvni škopec iz 6-milimetrske vrvi pa se poruši pri sili okoli 60 kN, kar je primerljivo s kovinskim škopcem debeline 12 mm.

Vrvni škopec je v visokovanju še zlasti nepogrešljiv pri sestavljanju [segmentiranih](segmentiranje) trakov. V ta namen se uporabljajo vrvni škopci iz 5-milimetrske vrvi, ki so zelo kompaktni, obenem pa znatno močnejši od večine [trakov](trak).
