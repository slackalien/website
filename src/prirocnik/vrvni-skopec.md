# Vrvni škopec

_Vrvni škopec_ je vezni člen, ki ima podobne lastnosti kot [škopec](skopec), vendar je za razliko od slednjega izdelan iz vrvi in zato gibek. Za vrvne škopce se uporablja ohlapno pletena vrv iz [UHMWPE](https://en.wikipedia.org/wiki/UHMWPE) (bolj poznana pod blagovnim imenom Dyneema). Na eni strani škopca je vrv vdeta skozi samo sebe, s čimer oblikuje kratko zanko, na drugi strani pa sta konca vrvi spletena v debel vozel. Škopec zapremo tako, da zavozlani konec vstavimo skozi zanko, ki se že ob najmanjši obremenitvi zadrgne in prepreči, da bi vozel zdrsel nazaj skoznjo.

![Vrvni škopec](images/softshackle.jpg)

Glavna prednost vrvnega škopca pred kovinskim je, da je mnogo lažji in ga je zato lažje prenašati. Poleg tega predstavlja manjšo nevarnost v primeru, da ob odpovedi kakega drugega veznega člena z veliko hitrostjo odleti v človeka. Glavni pomanjkljivosti sta neodpornost na abrazijo (preko obremenjenega vrvnega škopca _nikoli_ ne smemo vleči vrvi ali trakov) ter teoretična možnost, da se neobremenjen vrvni škopec sam odpre, če je izpostavljen tresljajem. V praksi so vrvni škopci vedno podvrženi vsaj majhni obremenitvi, zato do odprtja ne pride; za vsak slučaj pa v primeru dvoma njihovo zanko vseeno ovijemo še z lepilnim trakom.

Vrvni škopec je v visokovanju še zlasti nepogrešljiv pri sestavljanju [segmentiranih](segmentiranje) trakov.
