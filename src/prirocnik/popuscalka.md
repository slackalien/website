---
title: "Popuščalka"
description: "Popuščalka je pripomoček, s katerim nadzorovano popustimo napetost na slacklinu, da ga lahko podremo."
---

# Popuščalka

_Popuščalka_ je pripomoček, s katerim nadzorovano popustimo [napetost](napetost) na [slacklinu](slackline), da ga lahko podremo. Uporablja se v primerih, ko [napenjalni sistem](napenjalni-sistem) ni del slacklina. To je na [visokicah](visokica) zelo pogost pristop, saj z manjšim številom komponent sistema zmanjšamo tudi stopnjo tveganja. Popuščalka je praviloma nameščena na [statični strani](staticna-stran) visokice.

Popuščalka je sestavljena iz dveh kovinskih osi, preko katerih je ovitih več ovojev [traku](trak). Na eno od osi je trak vpet s [šivano zanko](sivana-zanka). Priporočljivo je napraviti vsaj šest ovojev, pogosto pa uporabimo še kakega več. Preostanek traku trdno privežemo okoli ovojev, na primer z bičevim vozlom. Za dobro mero konec traku še zavozlamo, s čimer preprečimo, da bi zaradi tresljajev ob uporabi zdrsel skozi bičev vozel.

Za osi popuščalke se navadno izkorišča kar vijaka dveh nasproti si postavljenih [škopcev](skopec). Pri tem je treba paziti na orientacijo škopcev: trak mora pri odvijanju drseti tako, da vijakov ne more odviti, temveč jih lahko le bolj privije. Za eno od osi popuščalke je mogoče uporabiti tudi os na zadnji strani [banane](banana), če je ta primerno oblikovana.

Ko želimo popustiti napetost, konec traku popuščalke odvežemo, po potrebi odvijemo kak ovoj (če je trenje preveliko), nato pa z roko nadzorujemo hitrost popuščanja. Pomembno je, da pri tem ves čas držimo konec traku popuščalke, da nam ta ne zbeži iz rok. Pri podiranju visokic morata biti konca [glavnega](glavni-trak) in [pomožnega](pomozni-trak) traku ob pričetku popuščanja že privezana na [pilotno vrv](pilotna-vrv), s pomočjo katere ju nato nadzorovano spravimo na drugo krajišče.
