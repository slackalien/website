---
title: "Tovorna zanka"
description: "Tovorna zanka je vrsta neskončne zanke, ki je namenjena za tovorno uporabo."
---

# Tovorna zanka

_Tovorna zanka_ je vrsta [neskončne zanke](neskoncna-zanka), ki je namenjena za tovorno uporabo. Izdelana je iz mnogo ovojev tanke vrvi, vstavljene v širok cevast trak. Tovorne zanke odlikujejo njihova zanesljivost, dobra nosilnost in velika trpežnost, zato so nepogrešljive na [sidriščih](sidrisce) [slacklinov](slackline) in [visokic](visokica).

![Sidrišče, izdelano s tovornimi zankami](images/sidrisce-s-tovornimi-zankami.jpg)

Tovorne zanke so standardiziran izdelek, ki ga lahko kupimo v trgovinah s tehničnim materialom. Po nosilnosti so razdeljene v razrede in so glede na razred tudi barvno kodirane: vijolične zanke imajo [največjo delovno obremenitev](najvecja-delovna-obremenitev) eno tono (približno 10 kN), zelene zanke dve toni (približno 20 kN) in rumene zanke tri tone (približno 30 kN). Ker se sile na [sidriščih](sidrisce) visokic nikoli ne povzpnejo preko 10 kN, v visokovanju srečujemo praktično izključno vijolične zanke. Vse industrijske zanke imajo [varnostno razmerje](varnostno-razmerje) 7, kar pomeni, da ima vijolična zanka [minimalno porušno silo](minimalna-porusna-sila) približno 70 kN. Standardne dolžine zank se gibljejo v območju med 1 in 5 m, pri čemer se dolžina nanaša na iztegnjeno zanko in ne na dolžino njenega oboda. Tovorne zanke lahko po potrebi sestavljamo v daljše nize s [kavbojskim vozlom](kavbojski-vozel).
