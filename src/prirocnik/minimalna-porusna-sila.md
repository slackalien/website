# Minimalna porušna sila

_Minimalna porušna sila_ (krajšava MBS, angl. _minimum breaking strength_) je podatek, ki ga navede proizvajalec opreme, in pove silo, ki je ob enkratni obremenitvi potrebna za porušenje izdelka (na primer pretrganje [traku](trak) ali lom [vponke](vponka)). Podatek običajno pride v spremljavi drugega podatka, [največje delovne obremenitve](najvecja-delovna-obremenitev) (WLL): slednji podaja silo, ki je med običajno uporabo ne smemo preseči, če ne želimo poslabšati zagotovljenega MBS. Oprema, ki je bila med uporabo izpostavljena obremenitvam nad WLL, se lahko poruši pri sili, manjši od MBS. Drugi dejavniki, ki lahko povzročijo odpoved pri silah, manjših od MBS, so starost izdelka, poškodbe ter nepravilna uporaba.

Pri oceni tveganj moramo upoštevati, da je karakteristika MBS izmerjena v idealnih okoliščinah. Minimalno porušno silo [trakov](trak) se, na primer, meri na napravah, na katerih je trak ovit okoli dveh valjev velikega premera. V [banani](banana) je premer pritrdilnega elementa manjši, zato se lahko trak v njej pretrga tudi pod navedenim MBS. Nekateri proizvajalci zaradi tega razhajanja posebej navajajo tudi podatek o MBS, ki velja za uporabo z banano.

Porušno silo tekstilnih izdelkov (trakovi, vrvi) še zlasti zmanjša uporaba vozlov. Zmanjšanje je močno odvisno od tipa vozla ter od materiala, iz katerega je tekstilni izdelek napravljen, zato ga je težko oceniti, a za prvi približek velja, da z vozlom izgubimo okoli 50 % nosilnosti.

Tveganju zaradi vseh omenjenih nedoločenosti se izognemo z dovoljšnjim [varnostnim razmerjem](varnostno-razmerje).
